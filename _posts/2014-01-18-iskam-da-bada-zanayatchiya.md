---
layout: post
title: "искам да бъда занаятчия"
description: "искам да бъда занаятчия с големите си възлести ръце да дялам дърво където деца да редят книги, играчки, драскотини по което да свири любимият и слънцето да посяда за кратка следобедна дрямка"
date: 2015-01-18 10:00
---
искам да бъда занаятчия  
с големите си възлести ръце да дялам дърво  
където деца да редят книги, играчки, драскотини  
по което да свири любимият  
и слънцето да посяда за кратка следобедна дрямка  
искам да бъда занаятчия  
брашно да целува всички процепи по дланите ми  
масло да се топи в прегръдките на коматите  
сутрин ароматът от фурната да задушава квартала в еуфория   
искам да бъда занаятчия  
думите ми да бъдат вълни по повърхността на човешкото   
равнодушие  
да откъртват късове навици, да обръщат отсрещните с главата   
надолу  
ако ще да са наивни, ревниви, неподредени, да бъдат истински   
по своите тайни от мен пътища  
любовта да пребъде